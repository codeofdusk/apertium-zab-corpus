Declarasyony xten Derech xte Rata Buny

Teiby

Rata ra buny raly liebr cuan teblo derech cuan dignida. Ralyneri galrieny quën salyb, chiru na par ganzacri lo sari.

Tap

Nyec teiby buny queity na par gac sclab; nyec teiby buny queity na par yto steby buny, nyecza si buny sani.

Gai

Nyec teiby buny queity na par gac torturar o gac buny castigar demasta.

Gaz

Ra lei na par guny tratar rata buny tebloizy. Rata buny na par gac protejer zicy ni cani Declarasyony re.

Tseinyabteby

1. Zicy mna zicy nguiu rap derech guxnari, chu zhinyri, queity xi gunydi tu ras lari, xi nasyonalida lari, xi relijyony rapri. Tebloizy derech rap mna cuan nguiu, chi ruxnari o rlasari.

2. Nyec teiby buny queity na par yca sani per jwers.

3. Importandan na family, ni na par gaqui protejer par gueizh cuan wbyern.

Tseinyabchon

Rata buny rap derech par guny xgab zicy ni rcazri, guny zicy ni na salyb xtenni, gap relijyony xtenni. Cuan derech re, zale ychu buny relijyony xte buny o zicy nih runy buny xgab. Rata buny rap liberta guny zicy ni rni relijyony xtenri cuan zicy ni runyri xgab.

Galyabgai

1. Rata buny rap derech par queity ybanyzidi. Chiru gap buny derech ni gauni, ladyna, yuna, doctorna, seguridana....chi queity zeiny, chi nu galguizhna, chi queity xi chile guny bunyna, chi gaty chiel bunyna, chi gyux bunyna.

2. Ra mniny cuan ra xnanni na importan par gaxlyu. Rata mniny, contod ni raly ady guxna xawzanri, na par gacri protejer.

Galyabxop

1. Rata buny rap derech par chia buny scwel. Scwel na par gac digaizy, masa primary. Scwel primary rata mniny na par chia. Na par chile chia buny scwel tecica cuan profesyonal. Chiru rata buny ni na bwen studyan chile gyu scwel ro.

2. Educasyony na par chile yxeily guecy buny, chiru yseidyi rrespeity xten derech cuan liberta xte rata buny; yseidyzagui chu pasyenzy cuan amista cuan sa buny. Chiru educasyony na par yseidy deque Naciones Unidas gapdo pas.

3. Wzan rap derech guny escojer xi clas de educasyony gap zhinyri.

Galyabtsë

Nyec teiby nasyony, nyec teiby buny queity zale ytseily ra derech cuan ra liberta ni cani Declarasyony re. Declarasyony re queity rnizhdyëng derech par guny nasyony o buny ni.
