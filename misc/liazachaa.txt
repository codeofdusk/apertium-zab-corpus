"Liaza chaa."

Rliu a bdeidy nisygiaro, rindyaga a nyisro zeiby lad cai detsyu. Mas a bdeidy nyisgyaro zicydizy zeibydo nyisgya ldas, per rrilua queitydya gazhduxdya bal chaa. As cwaa chamarr xnia niqueity rdeidy nyis ni biednia ladi guta. Queity rcazdya gazh rsabada, chiru bcua guarach biajw xtena nia, as bdiepa ni xcasona axta zhibya, chiru cwaa teiby zhombrel ni zeiby teixu blua guecya.

Rcaza chiguia xa basan nyis liaza. Bxyielya ru wrraily, bzirilua rop lad, nez laty naa lat rgats buny, quën nez ru ydo. Uas zhi na lad cai. Nyec teiby buny queiy, nyec ra becw ni rbi lad cai queity rliu.

Briaa ru wraly chiru bzeinya xquiny. As mnaza nezguet zaa. Rzaa lainy nyisro ni bdop lad cai, quëm nyisii zied diebyta nez ya chiru rdiai ricy a zei nez guet. Chiru benya xjab, “Nazyu queityru bany.”

Rnalaza chi ady gat semen lad cai, rual, rual neziu rdeidy nyis runyiny guetiny ricy. Chiru chi a bdeidy nyisgia rdien naquën mniny. Ryogwuiën xi biedne nyis, zicy na ra calab, gyeb garsios, nu gwel muly. ¿Per na mas yria ra mniny xi quilyri na?

Chiru gal wzhi chi a rcai rzalo rdia ra many balgy. Naën mniny bai rnazaën larëm chiru rzaën larëm lo xabsaën. Chiru ra baxat ni rdia lany yubany rzalo rbuzha. Na teru xi many balguidi, nyec baxat quën bany.

Marty na zhii. Zicya cabeza teidy nyisgya subgaa lainy cordor cacudyaga musyc lainy telefono xtena. Nyec rrady queity rapa. Chiru queity rindyagzacdyai tyen nyisgyia ni riab lo lamina ni zeiby ru xcwart xtada maru nguiez nienini.

Cayunya xjab zicya subga ricy, rzeiny zieny xjab guecya, mnalaza chi bzalo cagyacchia cordori, chicy adya cha ladi. Chi a rcai, rtiaa ra xamigwa lainy cordor ni cagyacchia. Chiru ycuan cwen axta cuzh xnana naa gacnia ytuxën niaz chiru xubaën zhub ni gacchia zhubnily, ni gac guet zhi.

Na, rzilaza cuanzhiri, desde ni bzeinya loguezh adya gana nyec lo teibyi, naa nana ra mniny ni bruania nuari a bicyri. ¿Per cuanri na?

Chi rdia lad cai tyop chondi ra buny runybia: ra ni a na bangualru ca naa o sa ngwalya. Ra mniny ni ziedro chi rzhaga larëng lad cai teru nandya tu ra zhiny larëng, a zicy zerëng ni ula zicy ziendrëng ni. As naa rnia, “As guale! As lia! ¿Ca nezëng na?” Tyen chiru lari yniari a zicy gweri ni ula zicy ziari ni, chicyru gacbia xai!

Nu gwel nazh Dizhtily rgwenerëm sarëm. ¿Cuan ra buny zhumbrel na? Nazh cachuch a un guecy ra mniny o nazh zhiguecyri a canzari.

Nyec rliu buny logueizh naa, per rrilua lazhëng. “Lazhaëng,” rnia. Ni naa re gulya, re nu xquepya. Chi nua ladi nia guicya lazha. Na ni a nua re, rrilua ati redi brua.

Nugwel runya xjab naa naca zicy teiby mainy lobi.

Zhizhi mnudizha xtada bal iaz nua chi zia Bac. “Zicy tap iaz,” naëb. Queity rnalazduaxdya chicy. Lat, latizy rnalaza.

Chi deizy zia Bac caria Dizhtily nana. Rnalaza uas rzhiazne xtadambaly betza naa chi nu xi rnabrëb lua, chiru dac reiny ni rideidya larëb. Quëm rgwegzarëb Dizhsa bai, narëb quën Dizhsa ati nidyii mnabrëb.

Rnalaza rbana ra xauzana. Teiby zhi bzhunya liaz ra bunyi. Cuan xamod beinya, per bdiaa guaa neziu, zia lazha.

Xanama bgwëb dizh lua, naëb mer zhii zerëb Bac. Naëb ni na nez Lo Rrai ricy bzhagreb teiby tiwe zia loguezh. Chiru mnarëb beba dets teiby xpurr bunyi ni buazha gyag ula bo xii gutoazh Bac. Chiru rgyetne tiwei laëb, naazh, “Bzhiela mninyire chiru cwaëm.”

Na xmama reipy tiuei laëb mnudizhazh naa tu laa, cali chaa, chiru reipya lazh tu zhiny naa chiru reipya lazh a zia liaza. Bga tiuei naa zia nieta zhi, chiru bzubazh naa teiby dets xpuarrazh.

Na zicyca zaa lad cai liaza, rzaa laty bzuta xtrom, canyec, gal rcwatslo, many puat, rzilaza ra caire queityru runyberirëng naa. Laty gu zhi bzua nia, lat bian xabda na, rati a bdau loni quën semen. Rata lat bzuata a bgats.

Zhizi bzhaga teiby tiue. “¡As! ¿Cai, chieyu?” repya lazh. Rgwityepazh lua. “¡Naani nia! ¿Queity rnalazyu naa e?”

Chiru rzhiezazh, “A, zhiny tiuei liu. Cagwet queityru runbiedya zacdya liu. ¿Uc bzeinyu?”

Nii beiny mnalaza chi deisy bicy bzaa Ndua, teiby gweli bria Dizhtily rua, mnudizha mniny ni la Bed cali gwei, chiru rguei lua nai na ati buny loguezhdi naa, guizhi naa. Bdesi teiby gyia bcai naa, as rzhunyi ziei!

Na a mer bzeinya liaza. Nald nyis rla nia rza lainyi. Chiru tan zhieb a guzh xcuracha rruly nia lanyi. Guecyia cagyazh teibychi, a cadeidy nyis xombrela. Zaca ati zyetdi na liaza lat na liaz xtada. Rzaa parar tyen yzeinyga.

Bzeinya ru xalia, binylua ru rej ri guan lanyi. Caria guan gapa. Bcyetsa liei lany pwert churu bcuya pwer tyen yzheilyi. Bdesnaa chiru brezhania ra guan xtera ra xabsiena tyen ydieri lainy wzhalya.
