Bi’sy Nih Cayuhny Ra Ma’any Gyi’tsèiny

Làa’any te’ihby tye’eemm, te’ihby gue’eihzh x:tèe’ Ndùu’ah, rbàany te’ihby fami’lly nih laa Curieely.  Ncye’tlààa’zdaàa’n rbàany raarih, mahs ra x:ahbrih nàa prooby nih ra’uhrih a’xta’ loh nyààa’ ziìe’dih.  Bdèèi’dy ra tye’eemm, chuu’ nzalààa’zdaàa’n nu’uhrëhb, caad te’ihbygah raaëhb ruhnyrëhb cumpliier rzèèi’nyrëhb, a’xta’ nih nàa nih maazru’ bi’chi’ih a’xta’ nih nàa maazru’ banguual.

Pehr bchùu ra tye’eemm, a zèe ra nnyi’sgyihah, chuu’ bzallohoh que’ityru’ rahc gue’ehll.  Te’ihby wxi’ihny nih zèe ryàa’ o’ctu’br cwëhn Nnan Be’èu, yu’uh bzehnny rresibiier gahllanla’as tye’nn bzehnny te’ fami’lly xtèe’ gyi’tsèiny.  Nna’an banguual, nih nàann ra nih rahc, bzallohëhb cayùa’nëhb, bti’ahëhb x:fami’llyëhb chuu’ nnahëhb.

—Dehsdeh nazh:ih, nu’uh xi ga’c, tye’nn te’ihby lyèèe’zh tèi’dyëhnn te’ gahllanla’as.  Nàa pahr suhëhnn lye’stdaàa’n que’ity gàanndya’ xi nyahc, nyahcza’ x:a mo’od, pehr ma’any gyi’tsèiny cayuhny bi’sy.

Ra ma’any gyi’tsèiny zi’cy mi’lly, de’ibyta’ yu’uh byu’uh ra ma’any gyi’tsèiny, dùa’xrih ryèe’pyrih gue’ehcyu’uh, ni’ih gyihah, ni’ih mwe’bll.  Ra’ta’rih que’ity blèe’z rùa’lldi’rih cuahnn rtyi’ihsdi’rih.

Bzehnny maal, guhty nna’an banguual, chuu’ guhty da’ad banguual, ra zhyahgrëhb cuahnn ra x:ta’adrih zèe No’rt.

Nih mnnììi’ nna’an banguual guhc, nazh:ih que’itydya’ tu chu’uh yu’uh, nyèe’c ra ma’any gyi’tsèiny nu’uh re’cy.

Gàall wxi’ihny rbih ni’ih ra bangualih zèegwi’ih cùuan yu’uh tye’eemm guhty nnaa’an banguual.

Le’nnch Martiiny Rna’anny
y Rmaany Lo’oby Rre’is
