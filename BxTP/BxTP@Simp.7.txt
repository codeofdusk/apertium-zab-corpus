Blal xte Tiu Pamyël

Part VII

Bed rcwa teiby email lo Mazh —

As, Mazh,

Axta na adi ydicaldi xi ni rata ra blali rliu tebloizy.

Nas bied Rony biedgwi cuanën, chiru naëng danoën a Rnest a bzalo cayuny prweb xte carbono 14 cuan macyëm. Prweb re ygwe dizh don a blalbag na blal ni bzierëng lo Raúl Alba cuan blal ni deizy bzi museu. Ropti rliuri chiru roptiri rliuri zicy ni na ni mnaën loni San Dyegw. Uas neiny ydica rresultad xte prweb ni cayunyrëng. Chiru uas wgyeizh ydicai, per na Rony na par gacbe museu a blalbagui bzierëng. Chon museu steby chi a bilo guc prweb ni cayunyrëng don xa ydicai, naëng na cuan Lia Len.

Nai byon Ndua. A xtadën a bicy ladi steby, chiru na par mnazën chon camyuny – lo gueizh mnazën camyuny par Bac, Bac mnazën stebi par Ndua, chi bzenyën terminal xte camyuny Ndua, chiru ricy mnazën camyuny ni ria museu.

Prweb xte carbono 14 ni rgwe dizh xi zicydi nu teiby cos gaxlyu ni rgwe dizh cataly ntiu na blal o teiby bsiny. Prweb ni beinyrëng bgwe dizh ati blalbag blal ni bzierëng lo Raúl Alba. Ca chia queity gac, la Raúl Alba na gyizh ni gwe liaz Tiu Pamyël ni gunde fot ra blal xte Tiu Pamyël.

Chi bluazh beiny Rnest prweb, mniëng por telefono museu ni la Museum of Man ni na San Dyegw tyen gunyagzari prweb ra blal xtenri. As chiru mnineëng polisia. Chiru rcazri ynineri danoën. Chi mnineri danoën, chicy bdeidyën gyets ni mnizh Raúl Alba danoën (rzilazën ricy ca gwei xteni). As chiru gusan Rony danoën lo gueizh cuan xcoch cwebyëng. (Uas joz na xcochëng!) Zicy queityru mnazdyën rata ra camyunyi steby.

Bal ganu lo xtada gwuatsla laëb chieëb biblyotec chigualëb ra email ni bxela loëb.

Xamiegwu,
Bed
