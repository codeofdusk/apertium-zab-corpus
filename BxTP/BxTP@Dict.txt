bla'al x:tèe' Ti'u Pá'mmyëll

	pa'rt te'ihby

cwe'enn rèe' nàa cwe'enn x:tèe' Lia Leen cuahnn Beed.

Elena Morales nàa lah Lia Leen cuahnn Dìi'zhtiilly o cuahnn Inglehs.

bùunny Sann Lu'uc Lia Leen, pehr nah Sánntah Moony nu'uh Lia Leen. ri'cy nu'uhnèe Lia Leen bzyaàa'n gùuny Lia Leen cuahnn x:ta'ad Lia Leen. bzyaàa'nëng laa Beed. x:ta'ad Lia Leen cuahnn Beed laa Francisco, pehr ra'ta' ra bùunny re'ihpy x:ta’ad Lia Leen cuahnn Beed Chico. Chi'ecw re'ihpy ra bùunny nih rgwèèe' Dìi'zhsah la'a-ëng. X:nna’an Lia Leen cuahnn Beed, Bied Lia Zhùaan, byàa’an Sann Lu’uc cuahnn x:nna’anma’mm Lia Leen cuahnn Beed, tye’nn ua’s rahcx:ùu x:nna’anma’mm Lia Leen cuahnn Beed.

Pedro Morales nàa lah Beed cuahnn Dìi'zhtiilly o cuahnn Inglehs.

Sánntah Moony nu'uhnèe Beed x:ta'ad Beed cuahnn bzyaàa'n Beed, pehr la'ahzh Beed nàa Sann Lu'uc. Samohi rihah Beed cuahnn Lia Leen scweel. u'as duuar nàa scweel tye'nn nahru' casèèi'dy Beed cuahnn Lia Leen Inglehs chiru' que'ity rgwèe'za'cdi' Beed cuahnn Lia Leen Dìi'zhtiilly.

Lia Leen rnnììi':

nu'uh ra co's nih ryu'làa'za' làad rèe', pehr rnalàa'za' ra x:amie'gwa' nih byàa'an Sann Lu'uc, zi'cy nih nàa Lia Gloory cuahnn Lia Tye'nn. que'ity rgwèe'di' ra lia nih rihah scweel rèe' Dìi'zhsah. pehr a ràa'pa' te'ihby amie'gw cweeby scweel nih laa Lia Araceli. ihzylàa'za' nàa rèe'. pehr u'as rnalàa'za' x:nna'anma'mma'.

Beed rnnììi':

làa'gza' Samohi rihah Maazh nih nàa bùunny Sann Lu'uc. u'as rcye'tlàa'za' tye'nn làa'gza' Dìi'zhsah rgwèèe' Maazh. chiru' rgye'eht ra bùunny Sann Lu'uc basque'tbo'll gàall Sáabahd rsìiilly. u'as rnalàa'za' loh guee’ihzh. u'as rnalàa'za' x:nna'ana'. cwàann caculoh x:nna'ana' x:yèe'cwa'? pehr ra bùunny nih nu'uh làa'any apartame'enn que'ity ràa'pdi' ra bùunny bèe'cw.


	pa'rt tyo'p

Chie'cw nàa x:ta'ad Lia Leen cuahnn Beed. a guhc tsêë' iihahz cayuhny Chie'cw zèèi'ny x:tèe' meseer rrestaura'ann nih laa Yagu'll nih nàa We'st Los A'nngl. a nàa Chie'cw syudada'nn x:tèe' Stadohs Uniied. a guhc tyo'p chòonn be'eu nu'uhnèe Chi'ecw Lia Leen cuahnn Beed.

rnnììi' Chie'cw —

ra mnìi'iny rèe' depla'nn que'ity rahcbèedi'rëng ra'ta' ràa'prëng rèe'!

u'suatsa', chih bzehnnya' rèe' nadòo'ta' zi'cyihzy nih nu'uh Beed nu'-a'. swe'rt gùu'pa' — bìe'dnèe Ti'u Po'nnzy nàa', x:ta'admbaaly x:ta'ada'. làa'iny autobuahs bzehnnyëhnn Tijwa'nn cuahnn làa'b. Ti'u Po'nnzy bzhìel coyo't nih btèèi'dy dannooh-ëhnn, chiru' maaru' zyèiny mùuully mnàa'bih. bdèi'dyëhnn mùuully la'ài, tye'nn blìu' coyo't te'ihby pisto'lly dannoohn. chiru' blelàa'zih dannooh-ëhnn ri'cy, chiru' bricàa ra mye'gr ri'cy, chiru' bzh:ùu'nnyëhnn. loh nyààa' bcwa'tsloon loh mye'gr, chiru' mnàa'bëhnn te'ihby abentoon pahr Los A'nngl. chih bzehnnyëhnn ri'cy, lahty nu'uh behts Ti'u Po'nnzy, bzhìela' zèèi'ny x:tèe' nih rguìi'by plaad, pehr chiru' mnàa'az mye'gr nàa', bzi'ihcyih nàa' Me'ijy.

chih bi'icya', que'ityru' xi proble'mmdi' gùu'pa'. bsèi'dya' Ingle's, chiru' bèi'inya' zèèi'ny x:tèe' meseer, chiru' a guhc chòonn iihahz nih gu'ca' syudada'nn. duuar bèi'nya' zèèi'ny, chiru' bxèe'lla' mùuully pahr ra nih byàa'an Ndùu'ah. ua's rnalàa'za' chìe'la', u'cdi' nàa' nu'uh chìe'la' rèe', pehr nàa pahr yculoh chìe'la' x:nna'anëng, tye'nn rahcx:ùub. a guhcgaan nu'uh ra mnìi'iny rèe' tye'nn a nàa'ca' syudada'nn. maaru' mejoor nu'uh ra mnìi'iny cuahnn nàa'. dàa'ru' chu'uh zh:ih chu'uhnèe Lia Zh:ùaan dannooh-ëhnn rèe'. (pehr ua's duarih – tye'nn que'ity rgwèe'dyëng nyèe'c Dìi'zhtiilly nyèe'c Ingle's.)

ra zhìi'inya' ra'ta' ràa'prëng rèe', rgyaàa'na' làa'rëng, chiru' rxèe'lla' làa'rëng scweel za'c. a cayunybèerëng amie'gw, chiru' casèei'dyrëng Ingle's. que'ity nàadi' pahr guunydi'rëng zèèi'ny. Dàa'ru' chu'uh zh:ih ga'crëng estudi'aann x:tèe' unibersidaa! Tu gàann, steeby zh:ih...zi'ihcy nàa estaad rèe' a'xta' nih que'ity ràally rèe' zalle'eh ga'c gobernadoor.
