bla'al x:tèe' Ti'u Pá'mmyëll

	Pa'rt Chòonn

Lia Leen rcwààa' te'ihby email loh Lia Gloory cuahnn loh Lia Tye'nn:

X:a nu'-ùu' Lia Gloory, x:a nu'-ùu' Lia Tye'nn?

Cayuhnya' ua's computadoor x:tèe' bibliote'c tye'nn ycwaàa' te'ihby email rèe'!

Rcàa'za' ynniìa' làa'd xi bie'nyëhnn bduhxmaan. Beed cuahnn nàa' byoo'-ëhnn Sann Diegw làa'iny autobu'as. Rèe' re'ihpy bùunny nìi "field trip" — u'as zyèiny ra mnìi'iny nu'uh làa'iny autobu'as, chiru' que'ity bdi'ihzhgyëhnn. Cwe'eh x:amiegwa' Lia Araceli bzubga'-a'. Byoo'-ëhnn làa'iny te'ihby edifii'sy ròo'oh lahty nu'uh zyèiny ra co's nti'u x:tèe' de'ibyta' gahx:lyuh zi'cy nih nàa Museo de Antropología nih nàa Me'ijy lahty gunèe Lia Tye'nn x:ta'ad Lia Tye'nn. Museum of Man laa ri'cy, chiru' maaru' bròo'oh Museum of Man canoh museu nih nu'uh Ndùu'ah. Que'ity gundilaa'zdyëhnn nih ràa'prëng ri'cy – ri'cy nu'uh ra guehs x:tèe' ra bùunny Dìi'zhsah Ndùu'ah, cuahnn ra blàaal cuahnn, sa'ah nih bzhìe'l x:ta'adma'mm Lia Gloory loh zhiah x:ta'adma'mm Lia Gloory bdubiihahz. U rnalàa'zahd Ti'u Pá'mmyëll, rsaguall x:nna'ana', nih nu'uh cwe'eh x:a'ahllyëhnn Sann Lu'uc? Blàaal nih nu'uh ri'cy làa'iny museu, depla'nn zi'cy nih nàa x:ablàaal Ti'u Pá'mmyëll nàa blàaal nih nu'uh ri'cy — depla'nn zhi'. Beed cuahnn nàa' que'ity bindilàa'zdyëhnn nih binylohnn, zi'cygagza' Maazh, x:amiegw Beed. Rzilàa'zëhnn, xizhyëng cayahc? Btòo'oh Ti'u Pá'mmyëll x:abla'al Ti'u Pámmyëll cwàa'ah museu èee?

U'all gunylàa' conte'st! Que'ity xi gahllarzyàa'ahdi' chu'ahd, riahbza'c Araceli nàa', pehr maaru' riahbza'cahd nàa'.

X:amiegwahd,

Lia Leen


Lia Gloory rcwààa' loh Lia Leen:

A's, Lia Leen,

Que'ity rinndilaa'zdyëhnn, zi'cy nàa blàaal x:tèe' Ti'u Pá'mmyëll nàa blàaal nih nu'uh museu!

Mnnìi'gya'ah xi – ameer chu'a' Lohs A'nngl! A mnàa'b x:ta'ada' dannooëhnn. X:tuhxmaan a bzee'nnyëhnn ri'cy.

Yzhàajàann, tye'nn a gùall ynàa'azëhnn camyuuny.

U'cdi' a bzye'ennya' ri'cy.

X:amiegùu',

Lia Gloory
