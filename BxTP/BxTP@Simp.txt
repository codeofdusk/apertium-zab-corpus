Blal xte Tiu Pamyël

	Part teiby

Cwen re na cwen xten Lia Len cuan Bed.

Elena Morales na la Lia Len cuan Dizhtily o cuan Ingles.

Buny San Luc Lia Len, per na Santa Mony nu Lia Len. Ricy nune Lia Len bzyan guny Lia Len cuan xtad Lia Len. Bzyanëng la Bed. Xtad Lia Len cuan Bed la Francisco,
per rata ra buny reipy xtad Lia Len cuan Bed Chico. Chiecw reipy ra buny ni rgwe Dizhsa laëng. Xnan Lia Len cuan Bed, Bied Lia Zhuan, byan San Luc cuan xnanmam Lia Len cuan Bed, tyen uas racxu xnanman Lia Len cuan Bed.

Pedro Morales na la Bed cuan Dizhtily o cuan Ingles.

Santa Mony nune Bed, xtad Bed, cuan bzyan Bed, per lazh Bed na San Luc. Samohi ria Bed cuan Lia Len scwel. Uas dur na scwel tyen naru caseidy Bed cuan Lia Len Ingles chiru queity rgwezacdi Bed cuan Lia Len Dizhtily.

Lia Len rni —

Nu ra cos ni ryulaza lad re, per rnalaza ra xamiegwa ni byan San Luc, zicy ni na Lia Glory cuan Lia Tyen. Queity rgwedi ra zhyap ni ria scwel re Dizhsa. Per a rapa teiby amiegw cweby scwel ni la Lia Araceli. Uas gwen na Lia Araceli. Izylaza na re. Per uas rnalaza xnanmama.

Bed rni —

Lagza Samohi ria Mazh ni na buny San Luc. Uas rcyetlaza tyen lagza Dizhsa rgwe Mazh. Chiru rgyet ra buny San Luc basquetbol gal Sabad rsily. Uas rnalaza lo gueizh. Uas rnalaza xnana. Cwan o caculo xnana xyecwa? Per ra buny ni nu lany apartamen queity rapdi ra buny becw.


	Part tyop

Chiecw na xtad Lia Len cuan Bed. A guc tsë iaz cayuny Chiecw zeiny xte meser rrestauran ni la Yagul ni na West Los Angl. A na Chiecw syudadan xte Stados Unied. A guc tyop chon beu nune Chiecw Lia Len cuan Bed.

Rni Chiecw —

Ra mniny re deplan queity racbedirëng rata raprëng re!

Uaszuatsa, chi bzenya re nadota zicyizy ni nu Bed nua. Swert gupa — biedne Tiu Ponzy naa, xtadambaly xtada. Lainy autobuas bzenyën Tijwan cuan laëb. Tiu Ponzy bzhiel coyot ni bteidy danoën, chiru maru zyeiny muly mnabi. Bdeidyën muly lai, tyen bliu coyot teiby pistoly danoën. Chiru blelazi danoën ricy, chiru brica ra myegr ricy, chiru bzhunyën. Lo nya bcwatslon lo myegr, chiru mnabën teiby abenton par Los Angl.  Chi bzenyën ricy, laty nu bets Tiu Ponzy, bzhiela zeiny xte ni rguiby plad, per chiru mnaz myegr naa, bzicyi naa Meijy.

Chi bicya, queityru xi problemdi gupa. Bseidya Ingles, chiru beinya zeiny xte meser, chiru a guc chon iaz ni guca syudadan. Duar beinya zeiny, chiru bxela muly par ra ni byan Ndua. Uas rnalaza chiela, ucdi naa nu chiela re, per na par yculo chiela xnanëng, tyen racxub. A guc gan nu ra mniny re tyen a naca syudadan. Maru mejor nu ra mniny cuan naa. Daru chu zhi chune Lia Zhuan danoën re. (Per uas duari — tyen queity rgwedyëng nyec Dizhtily nyec Ingles.)

Ra zhinya rata raprëng re, rgyana larëng, chiru rxela larëng scwel zac. A cayunberëng amiegw, chiru caseidyrëng Ingles. Queity nadi par gunydirëng zeiny. Daru chu zhi gacrëng estudian xte unibersida! Tu gan, steby zhi...zicy na estad re axta ni queity raly re zale gac gobernador.


	Part Chon

Lia Len rcwa teiby email lo Lia Glory cuan lo Lia Tyen —

Xa nuu Lia Glory?, xa nuu Lia Tyen?

Cayunya uas computador xte bibliotec tyen ycwaa email re!

Rcaza ynia lad xi bienyën bduxman. Bed cuan naa byoën San Diegw lainy autobuas. Re reipy buny nii field trip — uas zyeiny ra mniny nu lainy autobuas, chiru queity bdizhdyën. Cwe xamiegwa Lia Araceli bzubgaa. Byoën lainy teiby edifisy ro laty nu zyeiny ra cos ntiu xte deibyta gaxlyu, zicy ni na Museo de Antropología ni na Meijy, laty gune Lia Tyen xtad Lia Tyen. Museum of Man la ricy, chiru maru bro Museum of Man cano museu ni nu Ndua, laty runy xtiuwa Rony zeiny. Queity gundilazdyën ni raprëng ricy – ricy nu ra gues xte ra buny Dizhsa Ndua, cuan ra blal cuan, sa ni bzhiel xtadmam Lia Glory lo zhia xtadmam Lia Glory bdubiaz. U rnalazad Tiu Pamyël, rsagual xnana, ni nu cwe xalyën San Luc? Blal ni nu lainy museu ricy, deplan zicy ni na xablal Tiu Pamyël na blal ni nu ricy — deplan zhi. Bed cuan naa queity bindilazdyën ni binylon, zicyagza Mazh, xamiegw Bed. Rzilazën, xizhyëng cayac? Bto Tiu Pamyël xablal Tiu Pamyël cwa museu e?

Ual gunyla contest! Queity xi galarzyadi chuad, riabzac Lia Araceli naa, per maru riabzacad naa!

Xamiegwad,
Lia Len



	Part Tap

Bed rcwa teiby email lo Mazh —

As, Mazh,

Queity bzuatdya basquetbol nai, tyen byoën lo gueizh. Cwa Dyoz xnanmama, na par bicyën San Luc tyen ygatsëb. Derrepen cwa Dyoz laëb – aeropwertdi xte Meijy nu xtada chi mniëb por telefono scwel. Nai bgatsëb. Triestdani. Nyecbaza rinydilaza queityrua yninia xnanmama steby.

Guzh gyicy xtada ladi, xtuxman gyanën danoën. Chi gyicën ladi chicyru gyicyneën xnana. Na par gacneën laëb, tyen queity rgwedyëb nyec Dizhtily nyec Ingles.

U rnalazu blal ni nu San Diegw, ni rliu beiny cwen blal xte Tiu Pamyël? Byoën liaz Tiu Pamyël cuan Lia Len ba rsily. Bliuwëb blal xtenëb danoën, rapagëb blal ni rliu beiny cwen blal ni nu museu San Diegw. Reipyën laëb xte blal ni nu lainy museu. Queity gucbedi Tiu Pamyël ni reipyën laëb. Per naëb gu teiby buny Ndua ni gugan laëb tyop gwel. Binydyag gyizhi rap Tiu Pamyël blal. Uas xchi bgwii lo ra blal, blei fot blei, chiru breixi ra blal. Xi rrilo liu, xizhyi rcazi?

Rinydyau ne, chi nua ladi, uas rnalaza San Luc, chiru na ni nua re, rnalaza ladi. (Uas rcyetlaza rgyetnia xyecwa – bculozac xnana xyecwa.) Per amer gyicyën. Uas nda re na.

Xamiegwu,

Bed


	Part Gai

Ndua nune Chiecw Lia Len cuan Bed, cayunyëng teiby mandad.

Na Chiecw, "Ysana laad lany Zócalo. Ual ygwi cangag, chiru chigwiad lany Ydo Santo Domyengw. Ual gau guet re, chiru yzhaga laad lany ofisyen xte Rony." (Rony na bets guny Chiecw, ni nu Ndua tyen ricy runy Rony zeiny.)

Zicy canza Lia Len cuan Bed ladcai, bzierëng empanad ni rto ra buny ni ri ladcai, chiru bdaurëng ra empanad ricy.

Uas zyeiny ra cos ni ygwi buny loni nu lany ra dyen zac ni ca nez laty na Andador Turístico.

Antesta yzenyrëng laty na ydo, Lia Len mnaz na Bed, chiru bliunaëng ru teiby bentan xte teiby ra dyeni. "Alba's Antiquities" na letr ni ca ru bentan cuan Ingles. Zhyata blal ricy!

Byutirëng lany dyen, chiru binylorëng ri zyeny blal lo ra mes ni zu ricy. Teiby blal ni zu ricy rliu beiny cwen teiby blal xte Tiu Pamyël. Rzhilo Lia Len cuan Bed lo ra blali. Steby lad lany dyeni zugwa teiby buny de traj zac, cagwenei ra turyest dizh.

Bzenyi laty zugwa Lia Len cuan Bed, chiru nai, "¿Niños, les puedo ayudar en algo?"  Bdeidyi teiby gyets larëng, chiru rzhiezdati, cagwii lorëng. "Aquí tienen la lista de la colección Raúl Alba. ¿Quieren comprar algo?" mnudizhi larëng.

Queity biabzacdyi Bed cuan Lia Len. Gucberëng queity rcazdi bunyi larëng lany xtyendi. Briarëng.

Chi briarëng jwer, chiru na Lia Len, "Xizhyi cayuny blal xte Tiu Pamyël re?"

Na Bed, "To chigueipyën Rony don xi na Rony."

Gwerëng ofisyen xte Rony lany museu ni na cwe ydo. Rony racne arqueólogo xten museu.


	Part Xop

Lia Len rcwa teiby email lo Lia Glory —

As, Lia Glory,

Chi bzenyu Los Angl, a danoën nuën San Luc!

Axta na queity racbedyën xi ni rliu blal ni nu San Dyegw zicy blal xte Tiu Pamyël.

A runybeu xtiuwa Rony (ni no ryulazu!), ni runy zeiny lany museu cwe Ydo Santo Domyengw Ndua? (A rapëng coch na!) Byutinia Bed lany xofisyenëng chiru bgwen rata long – mnan lo blal San Dyegw, chiru rapag Tiu Pamyël xablalni ni rliu zicypag, chiru teiby gyizh ni la Raúl Alba uas zyeiny blal rapi lany xtyendi. As chiru na Rony museu re deizyta bzieru blal. Bliu Rony ra blal danoën – chiru teiby ra blali rliu zicy blal xte Tiu Pamyël!

Steby buny ni runyne Rony zeiny, Rnest, runynei zeiny ra guieb ni rgwe dizh xi zicydi nu ra cos ntiu ni nu museu. Chi binydyagi ni bgwen lo Rony, chiru queity rindilazdi ni.  Chiru Rony cuan Rnest cayuny xjab, xazhyi modëng? As chiru gwerëng gusierëng teiby blal lo gyizhi. (Danoën blezën lany museu cëm Raúl Alba queityru rcazdi gani lon steby.)  Gyizhi reipy larëng rata ra ni rapi ricy blalbagi, atizh sa ra ni rtorëng Monte Albáni.

Per rindyau ne, per blal ni bzierëng rliu zicy na blal ni bliu Rony danoën lany museu nai!

As bzenygaza xtadën chiru nab a gual gyon. Chiru na Rony zhi gyiedniëng danoën xa bdica rata ra cosi.

U ryulazu Samohi? A beinybeu Lia Araceli e?

Xamiegwu,

Lia Len
