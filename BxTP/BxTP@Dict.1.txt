Blàaal x:tèe' Ti'u Pá'mmyëll

	Pa'rt te'ihby

Cwe'enn rèe' nàa cwe'enn x:tèe'n Lia Leen cuahnn Beed.

Elena Morales nàa lah Lia Leen cuahnn Dìi'zhtiilly o cuahnn Inglehs.

Bùunny Sann Lu'uc Lia Leen, pehr nah Sánntah Moony nu'uh Lia Leen. Ri'cy nu'uhnèe Lia Leen bzyaàa'n gùuny Lia Leen cuahnn x:ta'ad Lia Leen. Bzyaàa'nëng làa' Beed. X:ta'ad Lia Leen cuahnn Beed laa Francisco, pehr ra'ta' ra bùunny re'ihpy x:ta'ad Lia Leen cuahnn Beed Chico. Chie'cw re'ihpy ra bùunny nih rgwèèe' Dìi'zhsah la'a-ëng. X:nna'an Lia Leen cuahnn Beed, Bied Lia Zhùaan, byàa'an Sann Lu'uc cuahnn x:nna'anma'mm Lia Leen cuahnn Beed, tye'nn ua's rahcx:ùu x:nna'anma'mm Lia Leen cuahnn Beed.

Pedro Morales nàa lah Beed cuahnn Dìi'zhtiilly o cuahnn Inglehs.

Sánntah Moony nu'uhnèe Beed, x:ta'ad Beed, cuahnn bzyaàa'n Beed, pehr la'ahzh Beed nàa Sann Lu'uc. Samohi rihah Beed cuahnn Lia Leen scweel. U'as duuar nàa scweel tye'nn nahru' casèèi'dy Beed cuahnn Lia Leen Inglehs chiru' que'ity rgwèe'za'cdi' Beed cuahnn Lia Leen Dìi'zhtiilly.

Lia Leen rnnììi' —

Nu'uh ra co's nih ryu'làa'za' làad rèe', pehr rnnahlàa'za' ra x:amie'gwa' nih byàa'an Sann Lu'uc, zi'cy nih nàa Lia Gloory cuahnn Lia Tye'nn. Que'ity rgwèe'di' ra zhyàa'p nih rihah scweel rèe' Dìi'zhsah. Pehr a ràa'pa' te'ihby amie'gw cweeby scweel nih laa Lia Araceli. U'as gween nàa Lia Araceli.  Ihzylàa'za' nàa rèe'. Pehr u'as rnnahlàa'za' x:nna'anma'mma'.

Beed rnnììi' —

Làa'gza' Samohi rihah Maʼazh nih nàa bùunny Sann Lu'uc. U'as rcye'tlàa'za' tye'nn làa'gza' Dìi'zhsah rgwèèe' Maʼazh. Chiru' rgye'eht ra bùunny Sann Lu'uc basque'tbo'll gàall Sáabahd rsìiilly. U'as rnnahlàa'za' loh guee'ihzh. U'as rnnahlàa'za' x:nna'ana'. Cwàann o caculoh x:nna'ana' x:yèe'cwa'? Pehr ra bùunny nih nu'uh làa'any apartame'enn que'ity ràa'pdi' ra bùunny bèe'cw.
