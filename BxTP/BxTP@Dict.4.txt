bla'al x:tèe' Ti'u Pá'mmyëll

	Pa'rt tahp

Beed rcwààa' email loh Ma'azh —

A's Ma'azh,

Que'ity bzu'ahtdya' basquetbo'll nài', tye'nn byòo'-ëhnn loh guee'ihzh. Cwaa'ah Dyooz x:nna'anma'ma', nàa pahr byii'cyëhnn Sann Lu'uc tye'nn ygàa'tsëhb. Derrepe'eenn cwaa'ah Dyooz làa'b – aeropwe'rtdi' x;tèe' Me'ijy nu'uh x:ta'ada' chih mnnìi'-ëhb pohr telé'fohnoh scweel. Nài' bgàa'tsëhb. Tri'estdaàa'nih. Nyèe'cbaza' rinydilàa'za' que'ityru'a' ynnìi'niìia' x:nna'anma'ma' steeby.

A gùuzh gyi'cy x:ta'ada' làadih, xtuhxmaan gyàa'anèe-ëhnn dannoohnn. Chih gyii'cyëhnn làadih chi'cyru' gyii'cynèe-ëhnn x:nna'ana'. Nàa pahr ga'cnèe-ëhnn làa'-ëhb, tye'nn que'ity rgwèe'dyëhb nyèe'c Dìi'zhtiilly nyèe'c Inglehs.

U rnalàa'zùu' blàaal nih nu'uh Sann Die'gw, nih rllìu' bèi'ny cwe'eenn blàaal x:tèe' Ti'u Pá'mmyëll? Byòo'-ëhnn liahz Ti'u Pá'mmyëll cuahnn Lia Leen baa'ah rsìiilly. Bllìu'wëhb blàaal x:tèe'nëhb dannooh-ëhnn, ràa'pahgëhb blàaal nih rllìu' bèi'ny cwe'eenn blàaal nih nu'uh museu Sann Die'gw. Re'ipyëhnn làa'-ëhb x:tèe' blàaal nih nu'uh làa'iny museu. Que'ity guhcbèedi' Ti'u Pá'mmyëll nih re'ipyëhnn làa'-ëhb. Pehr nnah-ëhb gu'uh te'ihby bùunny Ndùu'ah nih gugàann làa'-ëhb tyo'p gwe'ell. Binydyahg gyìizhih ràa'p Ti'u Pá'mmyëll blàaal. U'as x:chih bgwi'ih loh ra blàaal, blèe'-ih fo't, blèe'-ih, chiru' brèe'izhih ra blàaal. Xi rrilloh lìu', xizhyi' rcàa'zih?

Rinydyàu' neh, chih nu'-a' làadih, u'as rnalàa'za' Sann Lu'uc, chiru' nah nih nu'-a' rèe', rnalàa'za' làadih. (U'as rcye'tlàa'za' rgye'ehtniìa' x:yèe'cwa' – bculohza'c x:nna'ana' x:yèe'cwa'.) Pehr ameer gyii'cyëhnn. U'as ndaàa' rèe' nah.

X:amiegwùu',

Beed
